100

Dum vultu fortuna pari blanditur utrisque,
Viribus immensis solitoque furore resistunt
Francigenis, nec adhuc rabies Alemannica, quam sit
Francorum virtute minor, se scire fatetur.

Ast ubi Saxonum tandem Rex attigit agmen,
F rancigenique suum viderunt se prope Regem,
Quem tanta levitate in equum ascendisse stupebant,
Theutonicis horror, Francis audacia crevit,
Ejus in adventu fervore calentis et ira.

1470 Ergo reviviscit pugna, ac si nulla fuisset.
Hactenus alternis sternuntur stragibus agri:
Sternuntur domini quidam sine vulnere, multos
Et dominos et equos lapsu mors tollit in ipso ,
Ut moriens vecto faciat solatia vector
Ne domino amisso scandi indignetur ab hoste.
Sunt qui interfectis propriis vectoribus ipsi
Dum pedibus stantes pugnant quos casus eisdem
Errantes offert in equos ascendere gaudent,

Nec curat proprio privatus forte repertus

1480 An sit equus socii, cui se commendat, an hostis.

Tam festinanter properant in bella redire.
Hic Longi Stephanus Campi dominator, iniquo
Sidere cui filum jam rumpere Parca parabat,
Cum membris esset immensis, atque vigorem
Adderet immenso, vires audacia forti,
Ante ipsum Regem multo circumdatus hoste
Obstantes nunc ense secat, nunc corpora forti
Prensa manu, quando spatium non invenit ictus,
Hinnisonis depellit equis, nunc mixta peremptis
1490 Viva coacervans aliena tabe voluptat. â€™

